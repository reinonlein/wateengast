## Omdat stoppen met alcohol ook gewoon leuk kan zijn!

#  
#  
#  
Welkom in de app van Alcoholvrijheid! Deze app is een zelfgemaakte, mobiele versie van de online site op [Alcoholvrijheid.nl](https://www.alcoholvrijheid.nl), uitgebreid met een kekke alcoholvrij-stoptracker en nog talloze gave nieuwe features in de pijplijn. 
#  
Omdat natuurlijk lang niet iedereen bekend is met Alcoholvrijheid, hier een simpele FAQ om het een en ander te verhelderen.
#  
#  
#  
#### **Waar gaat Alcoholvrijheid over?**  
Alcoholvrijheid gaat over (je raadt het al) de vrijheid van een alcoholvrij leven, en alles wat daarbij komt kijken. De term alcoholvrijheid is verzonnen voor het besef dat je ook los kunt van de gewenning en de enorme vrijheid die je daar dan vervolgens voor terug krijgt. Het staat voor een leven waarin je niet alleen maar denkt te kunnen ontspannen met een drankje erbij, maar andere manieren kunt vinden die minstens net zo effectief en ontspannend blijken te zijn. Alcoholvrijheid is een omslag die je onwijs veel op kan leveren, maar dan moet je wel die spannende sprong in het diepe durven te maken. Deze app is jouw zwembandje in deze spannende tijd! 
#  
#  
#  
#### **Wat is het doel van Alcoholvrijheid?**  
Het doel is om meer mensen te overtuigen om ook eens een keertje de rem van hun leven te halen. Ik weet uit eigen ervaring dat de voordelen van stoppen vele malen groter zijn dan de voordelen van drinken, en die bevrijdende ervaring wil ik graag met zoveel mogelijk mensen kunnen delen. Als ik dus ook maar 1 iemand kan inspireren om ook die spannende stap te nemen is mijn missie meer dan geslaagd.
#  
#  
#  
#### **Dronk je zelf zoveel dan?**  
Best wel. Ik was op een gegeven moment eigenlijk gewoon verslaafd aan bier, op een punt dat ik er prima mee kon functioneren maar intussen wel vele sixpackjes wegtikte met alle nodeloze toestanden van dien. Ik heb een prachtige tijd gehad met bier hoor, maar dit nieuwe alcoholvrije hoofdstuk uit mijn leven bevalt me wel zo ontiegelijk goed dat ik zou willen dat ik jaren eerder aan de rem had getrokken. Maar gelukkig ben je nooit te oud om te leren!
#  
#  
#  
#### **Is dit weer de zoveelste zelfhulp-site?**
Nee, dat is zeker niet de insteek. Er zijn genoeg goede informatieve websites te vinden over stoppen mer alcohol, verslaving en de schadelijke effecten die drank kan hebben, maar daar gaat deze website niet (primair) over. Ik wil hier juist de zonnige kant aan het eind van de tunnel benadrukken. De beste manier om écht te stoppen met drank is volgens mij gewoon om het ook écht te willen. Dat probeer ik bij mensen voor elkaar te krijgen met deze positieve site en app. 
#  
#  
#  
#### **Is Alcoholvrijheid van een organisatie?**
Alcoholvrijheid is op geen enkele manier gelieerd aan een of andere organisatie of overheid. Hij is puur in het leven geroepen uit blijheid en enthousiasme voor dit onderwerp. Alcoholvrijheid is dan ook een eenmansinitiatief, spontaan begonnen in de bus naar werk in mei 2019. Waarom ook niet?
#  
#  
#  
#### **Huh, een eenmansinitiatief? Hoe dan?**
De inhoud wordt (vooralsnog alleen) geschreven door mij: Rein, een gast van 36 uit Haarlem. Omdat ik er heel veel plezier uit haal om te schrijven, ben ik in 2018 begonnen om elke dag wat leuks te schrijven voor mijn andere ambitieuze website [Wateengast.nl](https://www.wateengast.nl). Sinds ik zelf op oud en nieuw van 2018 voor een jaartje was gestopt met alcohol, had ik namelijk plotseling alle tijd, energie en motivatie om dit elke dag te doen. En omdat ik daar zo trots op was, schreef ik daarover en dat bleek verrassend goed aan te slaan. Het toeval wil dat ik ook een onwijze nerd die het heerlijk vindt om te programmeren, en dus leek dit me een prachtig onderwerp voor een app. Vandaar dit resultaat!
#  
#  
#  
#### **Maar wie is die Rein dan?**
Nou, dat ben ik dus. Rein, een doodgewone gast uit Haarlem, die online vaak te vinden is onder het melige pseudoniem Rein Onlein. Ik heb een gezinnetje met 2 kleine jochies en een baan als Data Scientist bij de grootste luchthaven van Nederland. Ik hou van programmeren en ik schrijf graag, wat best een gouden combinatie is al zeg ik het zelf. Dat betekent namelijk dat ik zelf bijvoorbeeld een complete app kan programmeren, die ik daarna ook nog eens zelf helemaal van content kan voorzien. Alle touwtjes in handen, of om het tekstueel fout samen te vatten: The sky en the tijd are the limits.
#  
#  
#  
#### **Wat kan je nog meer?**
Op mijn website [www.reinonlein.nl](https://www.reinonlein.nl) kan je zien welke skillset is zoal mee gewerkt heb. Daar wil ik nog een portfolio en werkervaring aan toevoegen, in de hoop in de toekomst langzaam steeds meer zzp-klussen op te kunnen gaan pakken. Kan jij toevallig wel wat hulp gebruiken in tekst/Flutter/Python/Data Science/BI-tools of zelfs Excel? Ik help je graag! Stuur me even [een mailtje](mailto:info@alcoholvrijheid.nl) en we maken er gelijk werk van.
#  
#  
#  
#### **Verdien je geld met Alcoholvrijheid?**
Nee, op dit moment nog niet. Althans, ik heb één keer 78 cent commissie gekregen op een boekverkoop via een affiliate link naar Bol.com, en dat was het wel zo'n beetje. Maar gelukkig is dat ook helemaal niet de insteek! Mijn doel is om een leuk informatieplatform met hopelijk ooit een trouwe online gemeenschap op te bouwen. Mocht dat aanslaan, dan komt er vast een keer vanzelf een adverteerder op mijn pad. 
#  
#  
#  
#### **Mag ik adverteren op alcoholvrijheid?**
Dat mag, maar niet op een manier dat we er mensen te veel mee lastig vallen. Stuur me gewoon even [een vrijblijvend mailtje](mailto:info@alcoholvrijheid.nl) met je voorstel, en dan bespreek ik graag alle mogelijkheden met je.
#  
#  
#  
#### **Komt er dan straks allemaal irritante reclame in deze app?**
Geen zorgen: dat niet! Wat ik in elk geval niet wil is mijn site verkopen voor lompe banners en irritante in your face reclame. Ook wil ik deze app altijd reclamevrij en gratis aan blijven bieden, puur omdat ik zelf ook liever niet betaal voor een app en het onwijs storend vind als er allemaal reclame in beeld flitst. Wel wil ik ooit een donatie-functie in gaan bouwen om toch een beetje wat terug te krijgen voor de vele uren die ik erin steek, maar hoe en wat dat moet ik allemaal nog zien.

#  
#  
#  
#### **Schrijf je alle teksten voor Alcoholvrijheid zelf?**
Jazekers! De enige uitzondering zijn de ervaringsverhalen. Daar heb ik de grote eer dat andere mensen natuurlijk zelf hun antwoorden op de vragen op papier zetten. Aan mij rest dan de simpele taak om de boel wat te redigeren, kopiëren, anonimiseren en publiceren. Volle credits voor de auteurs dus! Maar ja, daarnaast komt alles uit eigen pen. Dat neemt niet weg dat ik graag ook andere schrijvers aanhaak op dit platform hoor, dus heb je een verhaal: [let me know!](mailto:info@alcoholvrijheid.nl)!
#  
#  
#  
#### **Mag ik je teksten gebruiken op mijn website?**
Geen probleem, leuk zelfs, maar ik wil dan wel graag op de hoogte zijn en er een bronverwijzing naar [https://www.alcoholvrijheid.nl](https://www.alcoholvrijheid.nl) voor terug. Op die manier heb ik er ook nog profijt van in de algoritmes van de grote zoekmachines.
#  
#  
#  
#### **Kan ik ook schrijven voor Alcoholvrijheid?**
Heel graag! Het lijkt me leuk als mensen als gastblogger willen bijdragen aan dit platform. Stuur me even [een mailtje](mailto:info@alcoholvrijheid.nl) en we maken er werk van!
#  
#  
#  
#### **Hoe kan ik contact met je opnemen?**
Mocht je iets te vragen hebben over Alcoholvrijheid, heb je een tip, een idee, suggestie, voorstel, klacht of complimentje: dan kan je me het beste mailen op [info@alcoholvrijheid.nl](mailto:info@alcoholvrijheid.nl). Ik doe mijn best om zo snel mogelijk persoonlijk contact met je op te nemen!
#  
#  
#  
#### **Wat staat er in de planning voor de toekomst?**
Qua content wil ik de komende tijd vooral inzetten op de ervaringsverhalen. Ik merk dat die het leukst zijn om te doen en ik denk dat lezers daar ook het meest aan zullen hebben. Voor de app staan er nog heel veel nieuwe features op mijn verlanglijst. Die lijst ga ik nog publiceren, maar bovenaan staan in elk geval deze toepassingen:

- Dat je een dagboek bij kunt houden
- Stemmingstracker
- Reminders waarom je ook alweer wilde stoppen
- Eventueel een chatbox/forum
- Een sociaal element, waarin je je stopmaatjes kunt ondersteunen
- Stem op nieuwe features
- Prestaties vrijspelen
- Vergelijkingen op stoptijd, geld, etc.
- Diverse performance en layout verbeteringen
#  
#  
#  
#### **Tot zover voor nu!**
Mocht je vraag hier niet tussenstaan: [info@alcoholvrijheid.nl](mailto:info@alcoholvrijheid.nl) is je vriend. En in de tussentijd: veel plezier met deze app en succes met je reis naar een heerlijk leven in pure alcoholvrijheid!
#  
#  
#  